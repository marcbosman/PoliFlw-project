<p>Ron de Krieger van de De Schakel in Overvecht is verkozen tot Conci&#235;rge van het Jaar 2015. Dat maakten juryvoorzitter Selma Bas (raadslid D66 Utrecht) en jurylid Roel Masselink (voorzitter D66 Utrecht) vandaag bekend op het schoolplein van De Schakel. De jury, de leerlingen en de leraren verrasten Ron op het schoolplein met een lied en een oorkonde.</p>
<p>Ron is volgens de vele nominaties altijd vrolijk en kent iedereen. Kinderen &#233;n ouders kunnen altijd bij hem terecht. &#8220;Ron is een zeer vriendelijke man met gezag, precies wat de school nodig heeft!&#8221; zegt een ouder. &#8220;Hij is altijd aanwezig op school, zelfs in de weekenden om de moestuin water te geven!&#8221; De kinderen vinden hun conci&#235;rge de allerbeste, omdat hij altijd tijd heeft voor grapjes. Daarnaast traint en coacht hij de voetbalteams bij het schoolvoetbaltoernooi en gaat hij mee op kamp en schoolreisjes.</p>
<p>De nominaties die de jury heeft ontvangen maken duidelijk dat Ron een steun en toeverlaat is voor de leerlingen &#233;n de leraren van De Schakel. D66-raadslid Selma Bas: &#8220;Hij is een trouwe en betrokken collega en een vast aanspreekpunt voor de ouders en leerlingen. Hij wordt niet alleen geprezen voor zijn werk, maar zeker ook voor de activiteiten buiten de werkuren voor de school. Elke school verdient zo&#8217;n conci&#235;rge!&#8221;</p>
<p><strong>Onmisbaar </strong></p>
<p>D66 vindt conci&#235;rges onmisbaar op scholen. Jaarlijks organiseert de partij daarom een verkiezing. Op die manier wordt hun werk onder de aandacht gebracht en worden ze extra in het zonnetje gezet.&#160;Bas: &#8220;Met deze verkiezing wil D66 laten zien hoe belangrijk het werk van conci&#235;rges is. Zij zijn de extra ogen en oren op een school, geven praktische hulp en zorgen ervoor dat leerlingen en ouders zich veilig voelen. Daarom wil D66 op iedere school een conci&#235;rge.&#8221;</p>


